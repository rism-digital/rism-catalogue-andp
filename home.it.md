---
title: RISM
layout: home
lang: it
permalink: /index.html
---

Il catalogo tematico costituisce, di regola, uno dei riferimenti più importanti per l’attività di un artista e per le composizioni attestate: la sua utilità per la ricerca e per il pubblico è innegabile. L’interesse per il pianista e compositore Francesco Pollini (1762-1846), intensificatosi a partire dagli anni 1990 grazie soprattutto a studi di musicologi e musicologhe in Italia e in Slovenia, più che giustifica la redazione di un catalogo delle sue opere.  

Nel 1969 Gilda Grigolato descrisse per prima le vicende del lascito Pollini, pervenuto nel 1850 alla biblioteca del Conservatorio di Milano, elencando in appendice i manoscritti ivi conservati, e risolvendo un caso di omonimia con un più giovane Francesco Pollini (1832–1871) originario di Mendrisio, in Svizzera. Un catalogo tematico parziale, contenente solamente le opere per pianoforte, fu compilato nella tesi di laurea di Joseph Kotylo nel 1972. Le edizioni a stampa conservate in Italia furono riportate in appendice a un articolo di Elena Biggi Parodi uscito nel 1996. L’elenco delle opere pubblicato dalla stessa autrice nel New Grove comprende tutti i generi musicali e ogni tipologia di fonti ma presenta soltanto una scelta di composizioni.  

Le composizioni di Pollini sono state ordinate in sette sezioni, contraddistinte da lettere dell’alfabeto (A-G), seguite da un numero progressivo. La prima sezione (A) elenca le opere per pianoforte, la seconda (B) le opere strumentali per altro organico. La musica vocale comprende le sezioni C, per la musica vocale da camera, D, per il teatro musicale, ed E, per la musica sacra. La sezione F, con le opere pedagogiche, è numericamente la più breve ma tra le più importanti per la ricezione del compositore. Infine, un’appendice (sezione G) contiene le opere perdute e le riduzioni per canto e piano redatte da Pollini di opere altrui.  

Il catalogo è frutto della ricerca effettuata dall’équipe del progetto “Francesco Pollini and the early Italian piano tradition”, composta da Sara Andreacchio, Claudio Bacciagaluppi, Gigliola Di Grazia e Leonardo Miucci presso la Hochschule der Künste Bern dal 2019 al 2022 con il sostegno finanziario del Fondo nazionale svizzero per la ricerca scientifica (progetto n. 182222). Le schede individuali sono state create utilizzando il software Muscat, lo strumento della banca-dati RISM, e la pubblicazione è stata realizzata grazie al RISM Digital Center di Berna.  

Il catalogo tematico di Francesco Pollini (Francesco Pollini Catalogue / AndP) è pubblicato dalla Accademia delle Arti di Berna [HKB](https://www.hkb-interpretation.ch/francescopollini) e dal [RISM Digital Center](https://catalogue.rism.digital/AndP).